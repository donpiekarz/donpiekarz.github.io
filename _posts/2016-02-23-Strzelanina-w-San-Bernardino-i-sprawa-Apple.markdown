---
published: true
layout: post
title: Strzelanina w San Bernardino i sprawa Apple
summary: kilka słów komentarza o sprawie Apple i łamania iPhone 5c
tags:
- bezpieczenstwo
- prawo
- apple
- iphone

---

Gdy jestem pytany o komentarz odnośnie różnych spraw sądowych odpowiadam, że to nie jest takie proste. Podobnie jest w tej.

Streszczenie z [Wiki](https://pl.wikipedia.org/wiki/Strzelanina_w_San_Bernardino):

> Strzelanina w San Bernardino – strzelanina, do której doszło 2 grudnia 2015 roku w ośrodku pomocy niepełnosprawnym Inland Regional Center w San Bernardino w stanie Kalifornia. Podczas świątecznego przyjęcia dla pracowników ośrodka, które zgromadziło około 100 osób, Syed Rizwan Farook wraz ze swoją żoną Tashfeen Malik zastrzelili 14 osób, ranili kolejne 21 a następnie zbiegli z miejsca zdarzenia samochodem typu SUV. (...) Przeprowadzona przez policję obława zakończyła się cztery godziny po strzelaninie, gdy doszło do wymiany ognia między dwójką zamachowców a funkcjonariuszami, w wyniku której Farook i Malik ponieśli śmierć. W swoich oświadczeniach policja podkreśla, że nie wyjaśniono jeszcze motywów strzelaniny. FBI bada czy zdarzenie mogło być aktem terroryzmu.

W celu złapania osób zaangażowanych w zamach sąd nakazał Apple przygotować specjalną wersję oprogramowania dla zabezpieczonego hasłem telefonu iPhone 5c. Ma ona być podatna na [ataki siłowe](https://pl.wikipedia.org/wiki/Atak_brute_force), aby umożliwić dostęp do zaszyfrowanych danych zawartych w telefonie.

Wypowiadał się na ten temat Niebezpiecznik w poście zatytułowanym [Za 5 dni Apple udostępni backdoora na iPhony?](https://niebezpiecznik.pl/post/fbi-kaze-apple-wbudowac-backdoora-w-iphony/?o=donpiekarz). Sprawa zostaje tam przedstawiona z technicznego punktu widzenia. Komentarz dodaje też Bruce Schneier na swoim blogu, w poście [Decrypting an iPhone for the FBI](https://www.schneier.com/blog/archives/2016/02/decrypting_an_i.html). Wyjaśnia jakie prawne konsekwencje mogą z tego wyniknąć. Bardzo podoba mi się [wypowiedz Johna McAfee'go](http://www.bbc.com/news/technology-35611763), bo podchodzi do sprawy z zupełnie innego miejsca. 

Sytuacja jest nacechowana bardzo emocjonalnie, bo dotyczy zamordowania 14 osób. Jakakolwiek merytoryczna dyskusja jest prawie niemożliwa a osoby sprzeciwiające się współpracy Apple mogą być oskarżane o wspieranie terroryzmu. Przypomina mi to film [Most szpiegów](http://www.imdb.com/title/tt3682448/), w którym główny bohater jest adwokatem przydzielonym w czasie zimnej wojny do obrony sowieckiego szpiega w procesie o szpiegostwo. Jak w filmie media wydają oczywisty wyrok skazujący na śmierć, tak teraz obawiam się podobnego, oczywistego wyroku. Po którym każdy proces o terroryzm będzie nawet wymagał pełnej kooperacji producenta oprogramowania lub sprzętu z wymiarem sprawiedliwości. Oczywiście, w imię bezpieczeństwa narodu.

To, że sąd zwraca się do Apple o stworzenie podatnej wersji oprogramowania nie oznacza, że nie można go złamać. __Może__ FBI jest w posiadaniu dowodów wartościowych dla sprawy, ale nie można sobie pozwolić na podważenie lub kolejną aferę na temat łamalności iPhone'ów. Trudno ocenić, zobaczymy jak się to rozwinie. Ze sprawy wiadomo, że w iPhone'nach jest faktycznie luka w zabezpieczeniach, umożliwiająca zaktualizowanie oprogramowania bez odblokowywania telefonu. Zastanawia mnie dlaczego wybrano akurat taką metodę pozyskania danych, czy na pewno nie było mniej kontrowersyjnych?

Patrząc z punktu widzenia Apple, jeśli nie wystosowaliby [tego manifestu](https://www.apple.com/customer-letter) to znalazłby się ktoś oskarżający ich o współpracę ze służbami. Z drugiej strony, odbieram to jako zgrabny wybieg marketingowy. Przez cały ten szum można odnieść wrażenie, że tylko iPhone'y są zrobione poprawnie. A np. w telefonach firmy Blackberry kasowanie pamięci po 10 błędnych wpisanych hasłach jest standardem. Wgranie nowego oprogramowania bez odblokowania urządzenia też jest __chyba__ możliwe. 

Kolejny przypadek, w którym nic nie wiadomo i należy być ostrożnym osądzając. 
